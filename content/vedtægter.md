---
menus: 'main'
title: 'Vedtægter'
description: 'Vedtægter for Beboerforeningen Østermarken.'
cover_dimming_class: 'bg-white-0'

---

> [!INFO]
> Vedtægterne kan dowloades som PDF [her](BFO_vedtægter_2025.pdf).
> Tidligere vedtægter er også tilgængelige: [1989](BFO_vedtægter_1989.pdf) og [1974](BFO_vedtægter_1974.pdf)

Vedtaget på den ordinære generalforsamling, mandag d. 26. maj 2025.

## Foreningens formål

### §1

Foreningens formål er at varetage beboernes fælles interesser, herunder fællesarealernes indretning, vedligehold og udnyttelse, samt at påse at de offentlige faciliteter, der skal forefindes i boligområdet, etableres og holdes i hensigtsmæssig stand.
Medlemmerne

### §2

Enhver der besidder en ejendom på Kærsangervej, Løvsangervej, Rørsangervej eller Skovsangervej er i henhold til skødet pligtig til at være medlem af foreningen.

### §3

Medlemskontingentet fastsættes af generalforsamlingen og betales et år forud.

### §4

Bestyrelsen kontakter nye beboere i kvarteret og gør opmærksom på det pligtige medlemskab.

## Bestyrelsen

### §5

Bestyrelsen består af 4 medlemmer der vælges for 2 år ad gangen. Derudover op til to suppleanter, der vælges for 1 år ad gangen
Genvalg kan finde sted for både bestyrelsesmedlemmer og suppleanter.

### §6

Bestyrelsen konstituerer sig selv med forperson, kasserer og sekretær.
Den fastlægger selv sin forretningsorden.

### §7

Forpersonens stemme er udslagsgivende i bestyrelsen ved stemmelighed. Han/hun sammenkalder bestyrelsen, når det skønnes nødvendigt, eller når to andre bestyrelsesmedlemmer ønsker det.

### § 8

Kassereren modtager alle foreningens indtægter, foretager udbetalinger og er i det hele ansvarlig for foreningens midler.

### §9

Regnskabsåret løber fra 1. januar til 31. december. Årsregnskabet afgives til den af generalforsamlingen valgte revisor senest den 15. januar. Revisor forventes at færdiggøre revisionen i løbet af 14 dage. Hvis den af generalforsamlingen valgte revisor ikke kan gennemføre revisionen, er bestyrelsen forpligtet til at søge en alternativ revisor hurtigst muligt, og orientere medlemmerne derom.

### §10

Formanden tegner foreningen i forbindelse med et andet bestyrelsesmedlem overfor tredjemand. Kassereren tegner foreningen økonomisk.

### §11

Generalforsamlingen er foreningens højeste myndighed, der ene kan give, ophæve og forandre vedtægterne.

### §12

Generalforsamlingen træffer sine beslutninger ved almindeligt stemmeflertal blandt de fremmødte.
Vedtægtsændringer kræver dog 2/3 majoritet blandt de fremmødte. Ved forslag om vedtægtsændringer varsles disse i indkaldelsen til generalforsamlingen.

### §13

Ordinær generalforsamling afholdes årligt i første halvdel af maj. Generalforsamlingen kan kun træffe beslutning om sager, der er optaget på dagsordenen.

Indkaldelse til generalforsamling sker skriftligt med 14 dages varsel. Forslag, der ønskes optaget på dagsordenen, skal være formanden i hænde 8 dage før generalforsamlingen, så endelig dagsorden kan udsendes 4 dage før (hvis der er ændringer eller tilføjelser).

På den ordinære generalforsamling skal følgende punkter optages:

1. Valg af dirigent.
2. Beretning.
3. Regnskab.
4. Indkomne forslag.
5. Fastsættelse af kontingent.
6. Valg af 2 bestyrelsesmedlemmer, 1 eller 2 suppleanter og 1 revisor.
7. Eventuelt.

### §14

Ekstraordinær generalforsamling indkaldes, når forpersonen, 3 bestyrelsesmedlemmer, en generalforsamling eller mindst halvdelen af medlemmerne skriftligt stiller krav herom med angivelse af forhandlingsemne.

Således vedtaget på den ordinære generalforsamling den 26. maj 2025.
